#曾文正公嘉言钞

##序-梁启超

曾文正者，岂惟近代，盖有史以来不一二睹之大人也已。

岂惟我国，抑全世界不一二睹之大人也已。然而文正固非有超群绝伦之天才，在并时诸贤杰中称最钝拙；其所遭值事会，亦终身在拂逆之中。然乃立德、立功、立言，三并不朽，所成就震古铄今，而莫与京者，其一生得力在立志，自拔于流俗，而困而知，而勉而行，历百千艰阻而不挫屈；不求近效，铢积寸累，受之以虚，将之以勤，植之以刚，贞之以恒，帅之以诚，勇猛精进，坚苦卓绝。如斯而已，如斯而已！    

孟子曰：“人皆可以为尧舜。”尧腕信否尽人皆可学焉而至，吾不敢言；若曾文正之尽人皆可学焉而至，吾所敢言也。何也？文正所受于天者，良无以异于人也。且人亦孰不欲向上？然生当学绝道丧、人欲横流之会，窳败之习俗，以雷霆万钧之力，相罩相压，非甚强毅者，固不足以抗圉之。荀卿亦有言：“庸公驽散，则劫之以师友。”而严师畏友，又非可亟得之于末世，则夫滔滔者之日趋于下，更奚足怪！其一二有志之士，其亦惟乞灵典册，得片言单义而持守之，以自鞭策，自夹辅，自营养，犹或可以杜防堕落而渐进于高明。

古人所以得一善，则拳拳服膺而日三复，而终身诵焉也。抑先圣之所以扶世教、正人心者，四书六经亦盖备矣。然义丰词约，往往非末学所骤能领会，且亦童而习焉，或以为陈言而忽不加省也。近古诸贤阐扬辅导之言，益汗牛充栋，然其义大率偏于收敛，而贫于发扬。夫人生数十寒暑，受其群之荫以获自存，则于其群岂能不思所报？报之则必有事焉，非曰逃虚守静而即可以告无罪也明矣，于是乎不能不日与外境相接构。且既思以己之所信易天下，则行且终其身以转战于此浊世。若何而后能磨炼其身心，以自立于不败？若何而后能遇事物泛应曲当，无所挠枉？天下最大之学问，殆无以过此！    

非有所程式而养之于素，其孰能致者？

曾文正之殁，去今不过数十年，国中之习尚事势，皆不甚相远。而文正以扑拙之姿，起家寒素，饱经患难，丁人心陷溺之极运，终其生于挫折讥妒之林，惟恃一己之心力，不吐不茹，不靡不回，卒乃变举世之风气，而挽一时之浩劫。彼其所言，字字皆得之阅历而切于实际，故其亲切有味，资吾侪当前之受用者，非唐宋以后儒先之言所能逮也。    

孟子曰：“闻伯夷之风者，懦夫有立志。”又曰：“奋乎百世之上，百世之下闻者莫不兴起。”况相去仅一世，遗泽未斩，模楷在望者耶？则兹编也，其真全国人之布帛菽粟而斯须不可去身者也。

##正文：

今日而言治术，则莫若综核名实；今日而言学术，而莫若取笃实践履之士。物穷则变，救浮华者莫如质。积玩之后，振之以猛，意在斯乎！

吾辈今日苟有所见，而欲为行远之计，又可不早具坚车乎哉？

耐冷耐苦，耐劳耐闲。

人材高下，视其志趣。卑者安流俗庸陋之规，而日趋污下。高者慕往哲盛隆之轨，而日即高明。

无兵不足深忧，无饷不足痛哭，独举目斯世，求一攘利不先、赴义恐后、忠愤耿耿者不可亟得，此其可为浩叹也。

今日百废莫举，千疮并溃，无可收拾，独赖此精忠耿耿之寸衷，与斯民相对于骨岳血渊之中，冀其塞绝橫流之人欲，以挽回厌乱之天心，庶几万有一补。不然，但就局势论之，则滔滔者吾不知其所底也。

集思广益本非易事，要当内持定见而六辔在手，外广延纳而万流赴壑，乃为尽善。

方今民穷财困，吾辈势不能别有噢咻生息之术，计惟力去害民之人，以听吾民之自孳自活而已。

带勇之人，第一要才堪治民，第二要不怕死，第三要不急急名利，第四要耐受辛苦。大抵有忠义血性，则四者相从以俱至。

古来名将得士之心，盖有在于钱财之外者，后者将弁专恃粮重饷优为牢笼兵心之具，其本为已浅矣，是以金多则奋勇蚁附，利尽则冷落兽散。

国藩入世已深，厌阅一种宽厚论说、模棱气象，养成不黑不白不痛不痒之世界，误人家国已非一日，偶有所触，则轮囷肝胆又与掀振一番。

练勇之道，必须营官昼夜从事，乃可渐几于熟，如鸡伏卵，如炉炼丹，未宜须臾稍离。

二三十年来，士大夫习于优容苟安，揄修袂而养姁步，倡为一种不白不黑不痛不庠之风，则有慷慨感激以鸣不平者，则相与议其后，以为是不更事轻浅而好自见。国藩昔厕六曹，目击此等风味，盖已痛恨次骨。

国藩从宦有年，饱阅京洛风尘，达官贵人优容养望与在下者软熟和同之象，盖已稔知之而惯尝之，积不能平，乃变而为慷慨激烈、轩爽肮脏之一途，思欲稍易三四十年来不白不黑、不痛不痒、牢不可破之习而矫枉过正，或不免流于意气之偏，以是屡蹈衍尤，丛讥取戾，而仁人君子，固不当择以中庸之道，且当怜其有所激而矫之之苦衷也。

苍苍者究竟未知何若,吾辈竭力为之,成败不复计耳。

愚民无知，于素所未见未闻之事，辄疑其难于上天。一人告退，百人附和，其实并无真知灼见；假令一人称好，即千人同声称好矣。

虹贯荆卿之心，而见者以为淫氛而薄之；碧化苌宏之血，而览者以为顽石而弃之。古今同慨，我岂伊殊？屈累之所以一沉，而万世不复返顾者，良有以也。

时事愈艰，则挽回之道，自须先之以戒惧惕厉。傲兀郁积之气，足以肩任艰巨，然视事太易，亦是一弊。

凡善弈者，每于棋危劫急之时，一面自救，一面破敌，往往因病成妍，转败为功。善用兵者亦然。

急于求效，杂以浮情客气，则或泰山当前而不克见。以瓦注者巧，以钩注者惮，以黄金注者昏。外重而内轻，其为蔽也久矣。

锐气暗损，最为兵家所忌。用兵无他秒巧，常存有余不尽之气而已。

日中则昃，月盈则亏，故古诗“花未全开月未圆”之句，君子以为知道。自仆行军以来，每介疑胜疑败之际，战兢恐慎，上下怵惕者，其后恒得大胜；或当志得意满之候，狃于屡胜，将卒矜慢，其后常有意外之失。

欲学为文，当扫荡一副旧习，赤地新立。将前此所业荡然若丧其所有，乃始别有一番文境。

吾乡数人均有薄名，尚在中年，正可圣可狂之际；惟当兢兢业业，互相箴规，不特不宜自是，并不宜过于奖许，长朋友自是之心。彼此恒以过相砭，以善相养，千里同心，庶不终为小人之归。

敬以持躬，恕以待人。敬则小心翼翼，事无巨细，皆不敢忽。恕则常留余地以处人，功不独居，过不推诿。

吾辈互相砥砺，要当以声闻过情为切戒。

自古大乱之世，必先变乱是非，然后政治颠倒，灾害从之。赏罚之任，视乎权位，有得行，有不得行。至于维持是非之公，则吾辈皆有不可辞之任。顾亭林所称匹夫与有责焉者也。

莅事以明字为第一要义。明有二：曰高明，曰精明。同一境而登山者独见其远，乘城者独觉其旷。此高明之说也。同一物而臆度者不如权衡之审，目巧者不如尺度之确。此精明之说也。凡高明者，欲降心抑志，以遽趋于平实，颇不易易。若能事事求精，轻重长短，一丝不差，则渐实矣；能实则渐平矣。

军事不可无悍鸷之气，而骄气即与之相连；不可无安详之气，而惰气即与之相连。有二气之利而无其害，有道君子尚难养得，况弁勇乎？

敬字恒字两端，是彻始彻终工夫，鄙人生平欠此二字，至今老而无成，深自悔憾。

心常用则活，不用则窒，如泉在地，不凿汲则不得甘醴，如玉在璞，不切磋则不成令器。

敬字惟无众寡、无大小、无敢慢三语最为切当。

趋时者博无识之喜，损有道之真。

惟忘机可以消众机，惟懵懂可祓不祥。

军中阅历有年，益知天下事当于大处着眼，小处下手。陆氏但称先立乎其大者，若不辅以朱子铢积寸累工夫，则下梢全无把握。

前曾语阁下以“取人为善”、“与人为善”。大抵取诸人者，当在小处实处；与人者，当在大处空处。

治心治身，理不必太多，知不可太杂，切身日日用得着的，不过一二句，所谓守约也。

骄、惰未有不败者。勤字所以医惰，慎字所以医骄。此二字之先，须有一诚字，以立之本。

大局日坏，吾辈不可不竭力支持，做一分算一分，在一日撑一日。

收之欲其广，用于欲其慎。大抵有操守而无官气，多条理而少大言，本以四者以衡人，思过半矣。

观人之道，以朴实廉介为质。有其质而更傅以他长，斯为可贵；无其质，则长处亦不足恃。

求才之道，须如白圭之治生，如鹰隼之击物，不得不休；又如蚨之有母，雉之有媒，以类相求，以气相引，庶几得一而可及其余。

凡沉疴在身，而人力可以自为主持者，约有二端：一曰以志帅气，一曰以静制动。人之疲惫不振，由于气弱，而志之强者，气亦为之稍变。如贪早睡，则强起以兴之。无聊赖，则端坐以凝之。此以志帅气之说也。久病虚怯，则时时有一畏死之见，憧扰于胸中，即魂梦亦不甚安恬。须将生前之名，身后之事与一切妄念铲除净尽，自然有一种恬淡意味，而寂定之余，真阳自生。此以静制动之法也。

吾辈读书人，大约失之笨拙，即当自安于拙，而以勤补之，以慎出之，不可弄巧卖智，而所误更甚。

平日非至稳之兵，必不可轻用险着；平日非至正之道，必不可轻用奇谋。

治军以勤字为先，实阅历而知其不可易。未有平日不早起，而临敌忽能早起者，未有平日不习劳，而临敌忽能习劳者，未有平日不忍饥耐寒，而临敌忽能忍饥耐寒者。吾辈当共习勤劳，先之以愧厉，继之以痛惩。

阅历世变，但觉除得人以外，无一事可恃。

大抵世之所以弥乱者，第一在黑白混淆，第二在君子愈让小人愈妄。

主气常静，客气常动。客气先盛而后衰，主气先衰而后壮。故善用兵者，最喜为主，不喜为客。

专从危难之际，默察朴拙之人，则几矣。

信只不说假话耳，然却极难，吾辈当从此一字下手。今日说定之话，明日勿因小利害而变。

爱民乃行军第一义，须日日三令五申，视为性命根本之事，毋视为要结粉饰之文。

词气宜和婉，意思宜肫诚，不可误以为简傲为风骨。风骨者，内足自立、外无所求之谓，非傲慢之谓也。

养身之道，以君逸臣劳为要。省思虑，除烦恼，二者皆所以清心，君逸之谓也。行步常勤，筋骨常动，臣劳之谓也。

用兵之道，最重自立，不贵求人。驭将之道，最贵推诚，不贵权术。

吾辈位高望重，他人不敢指摘，惟当奉方寸如严师，畏天理如刑罚，庶几刻刻敬惮。

凡办一事，必有许多艰难波折，吾辈总以诚心求之，虚心处之。心诚则志专而气足，千磨百折，而不改其常度，终于顺理成章之一日。心虚则不动客气，不挟私见，终可为人共亮。

大抵任事之人，断不能有誉而无毁，有恩而无怨。自修者，但求大闲不逾，不可因讥议而馁沉毅之气。衡人者，但求一长可取，不可因微瑕而弃有用之材。苟于峣峣者过事苛责，则庸庸者反得幸全。

事会相薄，变化乘除，吾尝举功业之成败、名誉之优劣、文章之工拙，概以付之运气一囊中，久而弥自信其说之不可易也。然吾辈自尽之道，则当与彼囊也者，赌乾坤于俄倾，校殿最于锱铢，终不令囊独胜而吾独败。

大非易辨，似是而非难辨。窃谓居高位者，以知人、晓事二者为职。知人诚不易学，晓事则可以阅历黾勉得之。晓事，则无论同己异己，均可徐徐开悟，以冀和衷。不晓事，则挟私固谬秉公亦谬，小人固谬君子亦谬，乡原固谬狂狷亦谬。重以不知人，则终古相背而驰，绝非和协之理。故恒言以分别君子、小人为要，而鄙论则谓天下无一成不变之君子，无一成不变之小人。今日能知人能晓事，则为君子，明日不知人不晓事，即为小人，寅刻公正光明，则为君子，卯刻偏私晻暧，即为小人。故君誉群毁之所在，下走常穆然深念，不敢附和。

国藩昔在湖南、江西，几于通国不能相容。六、七年间，浩然不欲复闻世事。然造端过大，本以不顾死生自命，宁当更问毁誉？以拙进而以巧退，以忠义劝人而以苟且自全，即魂魄犹有余羞，是以戌午复出，誓不返顾。

以勤以本，以诚辅之。勤则虽柔必强，虽愚必明。诚则金石可穿，鬼神可格。

逆亿命数是一薄德，读书人犯此弊者最多，聪明而运蹇者，厥弊尤深。凡病在根本者，贵于内外交养。养内之道，第一将此心放在太平地，久久自有功效。

坚其志，苦其心，勤其力，事无大小，必有所成。

养生与力学，皆从“有恒”做出，故古人以“有恒”为作圣之基。

若遇棘手之际，请从耐烦二字痛下工夫。

用兵之道，最忌势穷力竭。力，则指将士之精力言之。势，则指大计大局，及粮饷之接续、人才之可继言之。

阁下此时所处，极人世艰苦之境，宜以宽字自养。能勉宅其心于宽泰之域，俾身体不就孱弱，志气不敢摧颓，而后从容以求出险之方。

事功之成否，人力居其三，天命居其七。

外境之迕，未可滞虑，置而遣之，终履夷

君子有高世独立之志，而不予人以易窥，有藐万乘却三军之气，而未尝轻于一发。

凡道理不可说得太高，太高则近于矫，近于伪。吾于僚友相勉，但求其不晏起、不撒谎二事，虽最浅近而已大有益于身心矣。

君子欲有所树立，必自不妄求人知始。

危险之际，爱而从之者，或有一二，畏而从之，则无其事也。

我辈办事，成败听之于天，毁誉听之于人，惟在己之规模气象，则我有可以自主者，亦曰不随众人之喜惧为喜惧耳。

平日千言万语，千算万计，而得失只争临阵须臾之顷。

立法不难，行法为难，以后总求实实行之，且常常行之。应事接物时，须从人情物理中之极粗极浅处着想，莫从深处细处看。

先哲称不利不什不变法，吾谓人不什不易旧。

君子不恃千万人之谀颂，而畏一二有识之窃笑。

古人患难忧虞之际，正是德业长进之时，其功在于胸怀坦夷，其效在于身体康健。圣贤之所以为圣，佛家之所以成佛，所争皆在大难磨折之日，将此心放得宽，养得灵，有活泼泼之胸襟，有坦荡荡之意境，则身体虽有外感，必不至于内伤。

祸机之发，莫烈于猜忌。此古今之通病，坏国丧家亡人，皆猜忌之所致。《诗》称“不忮不求，何用不臧”，仆自省生平愆咎，不出忮求两字。今已衰耄，旦夕入地，犹自憾拔除不尽。因环观当世之士大夫，及高位耇长，果能铲除此二字者，亦殊不多得也。忮求二字，盖妾妇、穿窬兼而有之，自反既不能免此，亦遂怃然愧惧，不复敢道人之短。

人才非困厄则不能激，非危心深虑则不能达。

朱子言为学譬如熬肉，先须用猛火煮，然后用慢火温。予生平功夫，全未用猛火煮过。虽略有见识，乃是从悟境得来，偶用功，亦不过优游玩索已耳，如未沸之汤，遽用慢火，将愈煮愈不熟矣。

用功譬若掘井，与其多掘数井，而皆不及泉，何若老守一井，力求及泉，而用之不竭乎！

凡专一业之人，必有心得，亦必有疑义。

士人第一要有志，第二要有识，第三要有恒。有志则不甘为下流，有识则知学问无尽，不敢以一得自足，有恒则断无不成之事，三者缺一不可。诸弟此时，惟有识不可以骤几，有志有恒，则诸弟勉之而已。

凡事皆贵专。必有所专宗，而博观他途，以扩其识，亦无不可；无所专宗，而见异思迁，此眩彼夺，则大不可。

君子之处顺境，兢兢焉常觉天之过厚于我，我当以所余补人之不足。君子之处啬境，亦兢兢焉常觉天之厚于我，非果厚也，以为较之尤啬，而我固已厚矣。古人谓境地须看不如我者，此之谓也。

凡仁心之发，必一鼓作气，尽吾力之所能为，稍有转念，则疑心生，私心亦生。

荷道以躬，舆之以言。

谁人可慢？何事可驰？驰事者无成，慢人者反尔。

德业之不常，曰为物牵。尔之再食，曾未闻或愆？

心欲其定，气欲其定，神欲其定，体欲其定。

牢骚太甚者，其后必多抑塞。盖无故而怨天，则天必不许，无故而尤人，则人必不服，感应之理然也。

功名之地，自古难居。人之好名，谁不如我？我有美名，则人必有受不美之名者，相形之际，盖难为情。

未习劳苦者，由渐而习，则日变月化，而迁善不知；若改之太骤，恐难期有恒。

古之成大事者，规模远大与综理密微，二者缺一不可。

接人总宜以真心相向，不可常怀智术以相迎距。人以伪来，我以诚往，久之则伪者亦共趋于诚矣。

来书谓“兴会索然”，此却大不可。凡人作一事，便须全副精神注在此事，首尾不懈，不可见异思迁，做这样想那样，坐这山望那山。人而无恒，终身一无所成。

身体虽弱，却不宜过于爱惜。精神愈用则愈出，阳气愈提则愈盛。每日做事愈多，则夜间临睡愈快活；若存一爱惜精神的意思，将前将却，奄奄无气，决难成事。

不慌不忙，盈科后进，向后必有一番回甘滋味出来。

吾自信亦笃实人，只为阅历世途，饱更事变，略参此机权作用，把自家学坏了；实则作用万不如人，徒惹人笑，教人怀憾，何益之有！近日忧居猛省，一味向平实处用心，将自家笃实的本质复我固有。贤弟此刻在外，亦急须将笃实复还，万不可走入机巧一路，日趋日下也。

强毅之气决不可无，然强毅与刚愎有别。古语云自胜之谓强，曰强制，曰强恕，曰强为善，皆自胜之义也。如不惯早起而强之未明即起，不惯庄敬而强之坐尸立斋，不惯劳苦而强之与士卒同甘苦，强之勤劳不倦。是即强也。不惯有恒而强之贞恒，即毅也。舍此而求以客气胜人，是刚愎而已矣。二者相似，而其流相去霄壤，不可不察，不可不谨。

打仗不慌不忙，先求稳当，次求变化；办事无声无臭，既要精到，又要简捷。

弟此时以营务为重，则不宜常看书。凡人为一事，以专而精，以纷而散。荀子称“耳不两听而聪，日不两视而明”，庄子称“用志不纷，乃凝神“，皆至言也。

总须脚踏实地，克勤小物，乃可日起而有功。

凶德致败，莫甚长傲。傲之凌物，不必定以言语加人，有以神气凌之者矣，有以面色凌之者矣。中心不可有所恃，心有所恃，则达到面貌。以门地言，我之物望大减，方且恐为子弟之累，以才识言，近今军中炼出人才颇多。弟等亦无过人之处，皆不可恃，只宜抑然自下，一味言忠信行笃敬，庶可以遮护旧失，整顿新气；否则，人皆厌薄之矣。

胸多仰郁，怨天尤人，不特不可以涉世，亦非所以养德；不特无以养德，亦非所以保身。

声闻之美,可恃而不可恃。善始者不必善终，行百里者半九十。

精神愈用而愈出，不可因身体素弱过于保惜。智慧愈苦而愈明，不可因境遇偶拂遽尔摧沮。

求人自辅，时时不可忘此意。

不轻进，不轻退。

一经焦躁，则心绪少佳，办事必不能妥善。

人生适意之时不可多得。弟现在颇称适意，不可错过时会，当尽心竭力，做成一个局面。

吾因本性倔强，渐行于愎，不知不觉做出许多不恕之事，说出许多不恕之话，至今愧耻无已。

日慎一日，以求事之济，一怀焦愤之念，则恐无成。千万忍耐，千万忍耐。久而敬之四字，不特处朋友为然，即凡事亦莫不然。

余死生早已置之度外，但求临死之际，寸心无可悔憾，斯为大幸。

习劳为办事之本。引用一班能耐劳苦之正人，日久自有大效。

不轻进人，即异日不轻退人之本；不妄亲人，即异日不妄疏人之本。

天下古今之庸人，皆以一惰字致败；天下古今之才人，皆以一傲字致败。

欲去骄字，总以不轻非笑人为第一义；欲去惰字，总以不晏起为第一义。

凡办大事，半由人力，半由天事。吾辈但当尽人力之所能为，而天事则听之彼苍而无所容心。

凡说话不中事理、不担斤两者，其下必不服。

凡事后而悔己之隙，与事后而议人之隙，皆阅历浅耳。

凡军事做一节说一节，若预说几层，到后来往往不符。

办大事者以多选替手为第一义。满意之选不可得，姑节取其次，以待徐徐教育可也。

沅弟谓雪声色俱厉。凡目能见千里，而不能自见其睫。声音笑貌之拒人，每苦于不自见，苦于不自知。雪之厉，雪不自知；沅之声色恐亦未始不厉，特不自知耳。

每日临睡之时，默数本日劳心者几件，劳力者几件，则知宣勤国事之处无多，更宜竭诚以图之。

从古帝王将相，无人不由自立做出；即为圣贤者，亦各有自立自强之道，故能独立不惧，确乎不拨。余往年在京，好与诸有大名大位者为仇，亦未始无挺然特立不畏强御之意。近来见得天地之道，刚柔互用，不可偏废。太柔则靡，太刚则折。刚非暴戾之谓也，强矫而已；柔非卑弱之谓也，谦退而已。趋事赴公，则当强矫；争名逐利，则当谦退。

众口悠悠，初不知其所自起，亦不知其所由止，有才者忿疑谤之无因，而悍然不顾，则谤且日腾。有德者畏疑谤之无因，而抑然自修，则谤亦日息。吾愿弟等之抑然，不愿弟等之悍然也。

古来成大功大名者，除千载一郭汾阳外，恒有多少风波，多少灾难，谈何容易！愿与吾弟兢兢业业，各怀临深履薄之惧，以冀免于大戾。

盛时常作衰时想，上场当念下场时。富贵人家宜牢记此二语。

军事呼吸之际，父子兄弟不能相顾，全靠一己耳。

凡危急之时，只有在己者靠得住，其在人者皆不可靠。恃之以守，恐其临危而先乱；恃之以战，恐其猛进而骤退。

吾兄弟既誓拼命报国，无论如何劳苦，如何有功，约定终始不提一字，不夸一句。知不知一听之人，顺不顺一听之天而已。

凡行兵须蓄不竭之气，留有余之力。

吾兄弟报国之道，总求实浮于名，劳浮于赏，才浮于事。从此三句切实做去，或者免于大戾。

强自禁制，降伏此心。释氏所谓降龙伏虎，龙即相火也，虎即肝气也。多少英雄豪杰打此两关不过，亦不仅余与弟为然，要在稍稍遏抑，不令为炽。古圣所谓窒欲，即降龙也；所谓惩忿，既伏虎也。释儒之道不同，而其节制血气，未尝不同。总不使吾之嗜欲，戕害吾之躯命而已。至于倔强二字，却不可少。功业文章，皆须有此二字贯注其中。否则，柔靡不能成为一事。孟子所谓至刚，孔子所谓贞固，皆从倔强二字做出。吾兄弟好处正在倔强。若能去忿欲以养体，存倔强以励志，则日进无疆矣。

自古圣贤豪杰、文人才士，其志事不同，而其豁达光明之胸大略相同。吾辈既办军务，系处功利场中，宜刻刻勤劳，如农之力穑，如贾之趋利，如篙工之上滩，早作夜思，以求有济。而治事之外，此中却须有一段豁达冲融气象。二者并进，则勤劳而以恬淡出之，最有意味。

舍命报国，侧身修行。

吾辈所最宜畏惧敬慎者，第一则以方寸为严师，其次则左右近习之人，又其次乃畏清议。

担当大事，全在明强二字。《中庸》学、问、思、辨、行五者，其要归于愚必明，柔必强。

无形之功不必腾诸口说，此是谦字之真工夫。所谓君子之不可及，在人之所不见也。

强字原是美德，余前寄信，亦谓明强二字断不可少。第强字须从明字做出，然后始终不可屈挠。若全不明白，一味横蛮，待他人折之以至理，证之以后效，又复俯首输服，则前强而后弱，京师所谓瞎闹者也。

君子大过人处，只是虚心。

大凡办一事，其中常有曲折交互之处，一处不通，则处处皆窒矣。

古来大战争、大事业，人谋仅占十分之三，天意恒居十分之七；往往积劳之人非即成名之人，成名之人非即享福之人。吾兄弟但从积劳二字上着力，成名二字则不必问及，享福二字更不必问及矣。

俭以养廉，直而能忍。

用人极难，听言亦殊不易，全赖见多识广，熟思审处，方寸中有一定之权衡。

富贵功名皆人世浮荣，惟胸次浩大是真正受用。

吾屡教家人崇俭习劳，盖艰苦则筋骨渐强，娇养则精力愈弱也。

既奢之后而返之于俭，若登天然。

小心安命，埋头任事。

不如意之事机，不入耳之言语，纷至迭乘，余尚愠随成疾，况弟之劳苦过甚百倍于阿兄，心血久亏数倍于阿兄者乎！弟病非药饵所能为力，必须将万事看空，毋恼毋怒，乃可渐渐减轻。蝮蛇螫手，壮士断腕，所以全生也。吾兄弟欲全其生，亦当视恼怒如蝮蛇，去之不可不勇。

弟信于毁誉祸福置之度外，此是根本第一层功夫。此处有定力，到处皆坦途矣。

天下之事理人才，为吾辈所不深知不及料者多矣，切勿存一自是之见。

吾辈在自修处求强则可，在胜人处求强则不可以。若专在胜人处求强，其能强到底与否，尚未可知，即使终身强横安稳，亦君子所不屑道也。

困心横虑，正是磨炼英雄，玉汝于成。李申夫尝谓余怄气从不说出，一味忍耐，徐图自强，因引谚曰“好汉打脱牙和血吞”。此二语是余生平咬牙立志之诀。余庚戍、辛亥间为京师权贵所唾骂，癸丑、甲寅为长沙所唾骂，乙卯、丙辰为江西所唾骂，以及岳州之败、靖江之败、湖口之败，盖打脱牙之时多矣，无一次不和血吞之。弟来信每怪运气不好，便不似好汉声口，惟有一字不说，咬定牙根，徐图自强而已。

兄自问近年得力，惟有一悔字诀。兄昔年自负本领甚大，可屈可伸，可行可藏，又每见得人家不是。自从丁巳、戊午大悔大悟之后，乃知自己全无本领，凡事都见得人家有几分是处。故自戊午至今九载，与四十岁以前，迥不相同。大约以能立能达为体，以不怨不尤为用。立者，发奋自强站得住也；达者，办事圆融行得通也。

袁了凡所谓“从前种种譬如昨日死，从后种种譬如今日生”，另起炉灶，重开世界。安知此两番之大败，非天之磨炼英雄，使弟大有长进乎？谚云“吃一堑，长一智”，吾生平长进，全在受挫受辱之时。务须咬牙励志，蓄其气而长其智，切不可苶然自馁也。

弟当此百端拂逆之时，亦只有逆来顺受之法，仍不外悔字诀、硬字诀而已。

处多难之世，若能风霜磨炼，苦心劳神，自足坚筋骨而长识见。沅甫叔向最羸弱，近日从军，反得壮健，亦其证也。

居家之道，惟崇俭可以长久，处乱世尤以戒奢侈为要义。

人生惟有常有是第一美德。余早年于作字一道，亦尝苦思力索，终成所成。近日朝朝摹写，久不间断，遂觉月异而岁不同。可见年无分老少，事无分难易，但行之有恒，自如种树养畜，日见其大而不觉耳。

人之气质由于天生，本难改变。欲求变化之法，总须先立坚卓之志。即以余生平言之，三十岁前最好吃烟，片刻不离，至道光壬定寅十一月廿一日立志戒烟，至今不再吃。四十六岁以前作事无恒，近五年深以为戒，现在大小事均尚有恒。即此二端，可见无事不可变也。古称金丹换骨，余谓立志即丹也。

不料袁婿遽尔学坏至此！然尔等待之，却不宜过露痕迹。人之所以稍顾体面者，冀人之敬重也；若人之傲惰鄙弃业已露出，则索性荡然无耻，拼弃不顾，甘与正人为仇，而以后不可救药矣。

凡诗文欲求雄奇矫变，总须用意有超群离俗之想，乃能脱去恒蹊。

凡文有气则有势，有识则有度，有情则有韵，有趣则有味。

颜黄门之推《颜氏家训》作于乱离之世，张文端英《聪训斋语》作于承平之世，所以教家者至精，尔兄弟宜各觅一册，常常阅习。

凡言兼众长者，必其一无所长者也。

凡事皆用困知勉行工夫，不可求名太骤，求效太捷也。尔以后每日宜习柳字百个，单日以生纸临之，双日以油纸摹之。临帖宜徐，摹帖宜疾。数月之后，手愈拙，字愈丑，意兴愈低，所谓困也。困时切莫间断，熬过此关，便可少进。再进再困，再熬再奋，自有亨通精进之日。不特习字，凡事皆有极困极难之时，打得通的，便是好汉。

尔惮于作文，正可借此逼出几篇。天下事无所为而成者极少，有所贪有所利而成者居其半，有所激有所逼而成者居其半。

余生平略涉儒先之书，见圣贤教人修身，千言万语，而要以不忮不求为重。忮者嫉贤害能、妒功争宠，所谓怠者不能修，忌者畏人修之类也。求者贪利贪名，怀土怀惠，所谓未得患得，既得患失之类也。忮不常见，每发露于名业相侔、势位相埒之人；求不常见，每发露于货财相接、仕进相妨之际。将欲造福，先去忮心，所谓“人能充无欲害人之心，而仁不可胜用也”。将欲立品，先去求心，所谓人能充无穿窬之心，而义不可胜用也。忮不去，满怀皆是荆棘；求不去，满腔日即卑污。余于此二者常加克治，恨尚未能扫除净尽。尔等欲心地干净，宜于二者痛下工夫，并愿子孙世世戒之。附作《忮求诗二首》录右

不忮：善莫大于恕，德莫凶于妒。妒者妾妇行，琐琐奚比数(猥琐不值得提)。己拙忌人能，己塞忌人遇。己若无事功，忌人得成务。己若无党援，忌人得多助。势位苟相敌，畏逼又相恶。己无好闻望，忌人文名著。己无贤子孙，忌人后嗣裕。争名日夜奔，争利东西骛，但期一身荣，不惜他人污。闻灾或欣幸，闻祸或悦豫，问渠何以然，不自知其故。尔室神来格(心中神圣)，高明鬼所顾。天道常好还，嫉人还自误。幽明丛诟忌，乖气相回互。重者灾汝躬，轻亦减汝祚。我今告后生，悚然大觉悟。终身让人道，曾不失寸步。终身祝人善，曾不失尺布。消除嫉妒心，普天零甘露，家家获吉祥，我亦无恐怖。

不求：知足天地宽，贪得宇宙隘。岂无过人资，多欲为患害。在约每思丰，居困常求泰。富求千乘车，贵求万钉带。未得求速偿，既得求勿坏。芬馨比椒兰，磐固方太岱。求荣不知厌，志亢神愈忲。岁燠有时寒，月明有时晦。时来多善缘，运去生灾怪。诸福不可期，百殃纷来会。片言动招尤，举足便有碍。戚戚抱殷忧，精爽日凋瘵，矫首望八荒，乾坤一何大！安荣无遽欣，患难无遽憝，君看十人中，八九无倚赖。人穷多过我，我穷犹可耐。而况处夷途，奚事生嗟忾？于世少所求，俯仰有余快。俟命堪终古，曾不愿乎外。

日课四条：一曰慎独则心安：自修之道，莫难于养心。

心既知有善知有恶而不能实用其力，以为善去恶，则谓之自欺。方寸之自欺与否，盖他人所不及知，而己独知之，故《大学》之“诚意”章，两言慎独。果能“好善如好好色恶恶如恶恶臭”，力去人欲以存天理，则大学之所谓“自慊”，中庸之所谓“戒慎恐惧”，皆能切实行之，即曾子之所谓“自？反缩”，孟子所谓“仰不愧，俯不怍”，所谓“养心莫善于寡欲”，皆不外乎是。故能慎独，则内省不疚，可以对天地质鬼神，断无“行有不慊于心则馁”之时。人无一内愧之事，则天君泰然，此心常快足宽平，是人生第一自强之道，第一寻乐之方，守身之先务也。

二曰主敬则身强：“敬”之一字，孔门持以教人 ，春秋士大夫亦常言之。

至程朱则千言万语不离此旨。内而专静纯一，外而整齐严肃，敬之工夫也。出门如见见大宾，使民如承大祭，敬之气象也。修己以安百姓，笃恭而天下平，敬之效验也。程子谓：“上下一于恭敬，则天地自位，万物自育，气无不和，四灵毕至，聪明睿智，皆由此出，以此事天飨帝。”盖谓敬则无美不备也。吾谓“敬”字切近之效，尤在能固人肌肤之会，筋骸之束。庄敬日强，安肆日偷，皆自然之征应。虽有衰年病躯，一遇坛庙祭献之时，战阵危急之际，亦不觉神为之悚，气为之振。斯足知敬能使人身强矣。若人无众寡，事无大小，一一恭敬，不敢懈慢，则身体之强健，又何疑乎？

三曰求仁则人悦：凡人之生，皆得天地之理以成性，得天地之气以成形。

我与民物，其大本乃同出于一源。若但知私己而不知仁民爱物．是于大本一源之道，已悖而失之矣。至于尊官厚禄，高居人上，则有拯民溺救民饥之责；读书学古，粗知大义，即有觉后知觉后觉之责。若但知自了而不知教养庶汇，是于天之所以厚我者，辜负甚大矣。孔门教人，莫大于求仁，而其最切者，莫要于“欲立立人，欲达达人”数语。立者，自立不惧，如富人百物有余，不假外求。达者，四达不悖，如贵人登高一呼，群山四应。人孰不欲己立己达，若能推以立人达人，则与物同春矣。后世论求仁者，莫精于张子之西铭，彼其视民胞物与，宏济群伦，皆事天者性分当然之事，必如此，乃可谓之人，不如此，则曰悖德，曰贼。诚如其说，则虽尽立天下之人，尽达天下之人，而曾无善劳之足言，人有不悦而归之者乎？

四曰习劳则神钦：凡人之情，莫不好逸而恶劳。

无论贵贱智愚老少，皆贪于逸而惮于劳，古今之所同也。人一日所着之衣所进之食，与一日所行之事，所用之力相称，则旁人韪之，鬼神许之，以为彼自食其力也。若农夫织妇终岁勤动，以成数石之粟，数尺之布；而富贵之家，终岁逸乐，不管一业，而食必珍羞，衣必锦绣，酣豢高眠，一呼百诺，此天下最不平之事，鬼神所不许也！其能久乎？古之圣君贤相，若汤之昧旦丕显，文王日昃不遑，周公夜以继日，坐以待旦，盖无时不以勤劳自励。无逸一篇，推之于勤则寿考，逸则夭亡，历历不爽。为一身计，则必操习技艺磨练筋骨，困知勉行，操心危虑，而后可以增智慧，而长才识。为天下计，则必己饥己溺，一夫不获，引为余辜。大禹之周乘四载，过门不入；墨子之摩顶放踵，以利天下；皆极俭以奉身，而极勤以救民。故荀子好称大禹、墨翟之行，以其勤劳也。军兴以来，每见人有一材一技能耐艰苦者，无不见用于人，见称于时。其绝无材技不惯作劳苦者，皆唾弃于时，饥冻就毙。故勤则寿，逸则夭；勤则有材而见用，逸则无能而见弃；勤则博济斯民，而神钦仰；逸则无补于人，而神鬼不钦。是以君子欲为人神所凭依，莫大于习劳也。

精神要常令有余于事，则气充而心不散漫。

凡事之须逐日检点者，一旦姑待，后来补救难矣。

《记》云：“君子庄敬自强。”我日日安肆，日日衰苶，欲其强，得乎？

知己之过失，即自为承认之地，改去毫无吝惜之心。此最难事。豪杰之所以为豪杰，圣贤之所以为圣贤，全是此等处磊落过人。

不为圣贤，便为禽兽；莫问收获，但问耕耘。

盗虚名者有不测之祸，负隐慝者有不测之祸，怀忮心者有不测之祸。

天道恶巧，天道恶盈，天道恶贰。贰者，多猜疑也，不忠诚也，无恒心也。

天下无易境，天下无难境；终身有乐处，终身有忧处。

取人为善，与人为善；乐以终身，忧以终身。

天下断无易处之境遇，人生哪有空闲的光阴。

天下事一一责报，则必有大失望之时。

天下事未有不从艰苦中得来而可久可大者也。

用兵最戒骄气惰气，作人之道，亦惟骄惰二字误事最盛。

《易》曰：“劳谦君子有终。吉。”劳谦二字，受用无穷。劳所以戒惰也，谦所有戒傲也。有此二字，何恶不去，何善不臻？

与人为善、取人为善之道，如大河水盛足以浸灌小河，小河水盛亦足以浸灌大河，无论为上为下，为师为弟，为长为幼，彼此以善相浸灌，则日见其益而不自知矣。

天下凡物倍加磨冶，皆能变换本质，别生精彩，况人之于学乎！

知天之长而吾所历者短，则遇忧患横逆之来，当少忍以待其定。知地之大而吾所居者小，则遇荣利争夺之境，当退让以守其雌。知书籍之多而吾所见者寡，则不敢以一得自喜，而当思择善而约守之。知事变之多而吾所办者少，则不敢以功名自矜，而当思举贤而共图之。夫如是，则自私自满之见，可渐渐蠲除矣。

就吾之所见多教数人，取人之所长还攻吾短。

百种弊病，皆从懒生。懒则驰缓，驰缓则治人不严，而趣攻不敏，一处迟则百处懈也。

勤劳而后憩息，一乐也。至淡以消忮心，二乐也。读书声出金石，三乐也。

凡喜誉恶毁之心，即鄙夫患得患夫之心也，于此关打不破，则一切学问才智，适足以欺世盗名。

言物行恒，诚身之道也，万化基于此矣。余病根在无恒，故家内琐事，今日立条例，明日仍散漫，下人无常可规可偱，将来莅众必不能信，作事必不能成。戒之。  195.孙高阳、史道邻皆极耐得苦，故能艰难驱驰，为一代之伟人。今已养成膏梁安逸之身，他日何以肩得大事？

自戒潮烟以来，心神彷徨，几若无主。遏欲之难类如此矣，不挟破釜沉舟之势，讵有济哉？

古人办事，掣肘之处，拂逆之端，世世有之，人人不免。恶其拂逆而必欲顺从，设法以诛锄异几者，权奸之行径也。听其拂逆而动心忍性，委曲求全，且以无敌国外患而亡为虑者，圣贤之用心也。借人这拂逆，以磨砺我之德性，其庶几乎！

扶危救难之英雄，以心力劳苦为第一义。

为政之道，得人、治事二事并重。得人不外四事：曰广收、慎用、勤教、严绳。治事不外四端：曰经分、纶合、详思、约守。

每日须以精心果力独造幽奥，直凑单微，以求进境。一日无进境，则日日渐退矣。

于清早单开本日应了之事，本日必了之。

与胡中丞熟商江南军事。胡言凡事皆须精神贯注，心有二用，则必不能有成。余亦言军事不日进则日退。二人互许为知言。

独也者，君子与小人共焉者也。小人以其为独，而生一念之妄，积妄生肆，而欺人之事成。君子懔其为独而生一念之诚，积诚为慎，而自慊之功密。彼小人者，一善当前，幸人之莫我察也，则趋焉而不决。一不善当前，幸人之莫或伺也，则去之而不力。幽独之中，情伪斯出，所谓欺也。惟夫君子者，惧一善之不力，则冥冥者有堕行，一不善之不去，则涓涓者无已时。屋漏而懔如帝天，方寸而坚如金石，独知之地，慎之又慎。

风欲之厚薄奚自乎？自乎一二人之心之所向而已。民之生，庸弱者戢戢皆是也。有一二贤且智者，则众人君之而受命焉，尤智者，所君尤众焉。此一二人者之心向义，则众人与之赴义，一二人者之心向利，则众人与之赴利。众人所趋，势之所归，虽有大力莫之敢逆。故曰：“挠万物者莫疾乎风。”风俗之于人之心，始乎微，而终乎不可御者也。  先王之治天下，使贤者皆当路在势，其风民也皆以义，故道一而俗同。世教既衰，所谓一二人者不尽在位，彼其心之所向，势不能不腾为口说而播为声气。而众人者，势不能不听命而蒸为习尚。于是乎徒党蔚起，而一时之人才出焉。有以仁义倡者，其徒  党亦死仁义而不顾；有以功利倡者，其徒党亦死功利而不返。水流湿，火就燥，无感不雠，所从来久矣。

今之君子之在势者，辄曰：“天下无才”。彼自尸于高明之地，不克以己之所向转移习俗，而陶铸一世之人，而翻谢曰：“无才”，谓之不诬可乎？否也。十室之邑，有好义之士，其智足以移十人者，必能拔十人中之尤者而材之。其智足以移百人者，必能拔百人中之尤者而材之。然则转移习俗，而陶铸一世之人，非特处高明之地者然也。凡一命以上，皆与有责焉者也。有国家者得吾说而存之，则将慎择与共位之人。土大夫得吾说而存之，则将惴惴乎谨其心之所向，恐一不当而坏风俗，而贼人才。循是为之，数十年之后，万有一收其效者乎？非所逆睹已。

先王之道不明，士大夫相与为一切苟且之行，往往陷于大戾，而僚友无出片言相质确者，而其人自视恬然，可幸无过。且以仲尼之贤，犹待学《易》以寡过，而今日无过，欺人乎？自欺乎？自知有过，而因护一时之失，展转盖藏，至蹈滔天之奸而不悔。斯则小人之不可近者已。为人友而隐忍和同，长人之恶，是又谐臣媚子之亚也。

学贵初有决定不移之志，中有勇猛精进之心，末有贤贞永固之力。

凡物之骤为之而遽成焉者，其器小也；物之一览而易尽者，其中无有也。

君子赴势甚钝，取道甚迂，德不苟成，业不苟名，艰难错迕，迟久而后进，铢而积，寸而累，及其成熟，则圣人之徒也。

贤达之起，其初类有非常之撼顿，颠蹶战兢，仅而得全。疢疾生其德术，荼蘖坚其筋骨，是故安而思危，乐而不荒。

古君子多涂，未有不自不干人始者也。小人亦多途，未有不自干人始者也。

能俭约者不求人。

天可补，海可填，南山可移，日月既往不可复追。其过如驷，其去如矢，虽有大神勇莫可谁何。光阴之迁流如此，其可畏也，人固可自暇逸哉?

人固视乎所习。朝有媕娿之老，则群下相习于诡随。家有骨鲠之长，则子弟相习于矩矱。倡而为风，效而成俗，匪一身之为利害也。

天之生斯人也，上智者不常，下愚者亦不常，扰扰万众，大率皆中材耳。中材者，导之东而东，导之西而西，习于善而善，习于恶而恶。其始瞳焉无所知识，未几而骋耆欲逐众好，渐长渐惯而成自然。由一二人以达于通都，渐流渐广而成风俗。风之为物，控之若无有，之若易靡，及其既成，发大木，拔大屋，一动而万里应，穷天人之力，而莫之能御。

安乐之时，不复好闻危苦之言，人情大抵然欤！君子之存心也，不敢造次忘艰苦之境，尤不能狃于所习，自谓无虞。

君子之道，莫大乎以忠诚为天下倡。世之乱也，上下纵于亡等之欲，奸伪相吞，变诈相角，自图其安而予人以至危，畏难避害，曾不肯捐丝粟之力以拯天下。得忠诚者起而矫之，克己而爱人，去伪而崇拙，躬履诸艰，而不责人以同患，浩然捐生，如远游之还乡，而无所顾悸。由是众人效其所为，亦皆以苟活为羞，以避事为耻。呜呼！吾乡数君子所以鼓舞群伦，历九载而戡大乱，非拙且诚者之效欤？

世多疑明代诛锄搢绅而怪后来气节之盛，以为养士实厚使然。余谓气节者，亦一二贤者倡之，渐乃成为风会，不尽关国家养士之厚薄也。

凡菜茹手植而手撷者，其味弥甘。凡物亲历艰苦而得者，食之弥安也。

道微俗薄，举世方尚中庸之说，闻激烈之行，则訾其过中，或以罔济尼之。其果不济，则大快奸者之口。夫忠臣教子，岂必一一求有济哉？势穷计迫，义不返顾，效死而已矣。其济，天也；不济，于吾心无憾焉耳。
